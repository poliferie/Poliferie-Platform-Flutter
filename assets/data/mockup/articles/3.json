{
    "id": "3",
    "title": "La didattica dell’emergenza in famiglia",
    "subtitle": "La resilienza delle famiglie",
    "image": "https://gliasinirivista.org/wp-content/uploads/Tre_doni_doppiapagina_asini2020-2-1024x711.jpg",
    "body": "Improvvisamente la scuola ha sospeso le lezioni. In Lombardia ha chiuso i battenti prima l’università, poi la scuola di ogni ordine e grado (il 24 febbraio) e poi in tutta Italia (5 marzo). In una fase dell’anno scolastico che aveva il sapore della pausa – fine quadrimestre, carnevale, settimana bianca – milioni di bambini e ragazzi si sono trovati a casa, diciamolo, quasi tutti esultanti alla notizia. La gioia iniziale di una vacanza inattesa, nel panico dei genitori.\n\nChi ha vissuto l’esperienza del terremoto in Emilia, che ha distrutto diverse scuole e costretto a cambiare radicalmente le routine scolastiche – e non solo – di migliaia di allievi, testimonia la stagione di straordinaria sperimentazione di quella scuola finalmente integrata fra le classi, senza pareti perché sotto un tendone, all’aperto, esperienziale, immersa nel territorio e nel momento storico che viveva, come mai era stata prima, oltre l’orgoglio di una ricostruzione lampo. Sta avvenendo qualcosa di simile anche ora, sotto la minaccia della pandemia, come se dovesse essere sempre una forza esogena e dirompente a cambiare la scuola? "
}